---
title: "Často kladené dotazy (FAQ)"
layout: "faq"
---

## Obecné dotazy

- Co je cílem *Samostuduj*?

 Cílem projektu je zvyšovat povědomí o možnostech samostudia jako plnohodnotné formy vzdělávání. Snaží se odbourat stigma, že samostudium je méněcenné nebo „druhá volba“. Zároveň si neklade za cíl odrazovat od studia na vysoké škole – samostudium by měl být doplněk nebo alternativa k formálnímu vzdělávání, která může být pro některé lidi vhodnější.

- Pro koho je *Samostuduj* určeno?

Ve zkratce: **Pro všechny.**  
Specifičtěji: Pro ty, kteří se chtějí vzdělávat mimo formální systém – a to z jakéhokoliv důvodu. Třeba pokud ještě nevědí, co by chtěli dělat, nemají dostatek času, nebo jim vadí vzdělávací systém samotný.

- Co znamená „samostudium“ v kontextu *Samostuduj*?

**Cokoliv.** Samostudium si totiž každý určuje sám – co, kdy, jak a proč se chce učit. _Samostuduj_ nenabízí univerzální recept na úspěch. Místo toho poskytuje prostředky, inspiraci a nástroje k tomu, aby si každý mohl vytvořit vlastní cestu. Je to flexibilní forma učení, která se přizpůsobuje tobě – ne naopak.

- Proč bych měl(a) studovat sám/sama, když existují školy a kurzy?

Samostudium, na rozdíl od formálního vzdělávání, poskytuje největší míru svobody. Můžeš kdykoliv začít, vzít si pauzu, nebo i samozřejmě skončit, a to bez přijímaček nebo dalšího papírování. Nikdo ti nediktuje co, kdy, kde nebo z čeho se máš učit. Jestli zvládneš látku za týden, nebo čtvrt roku, je jen tvoje věc. Ani nemusíš psát žádné testy, pokud nechceš (i když si myslím, že s tím stejně časem začneš). Samostudium se ale nutně nevylučuje se školou nebo kurzy, které taky mají své výhody, takže je můžeš šikovně kombinovat tak, aby ti vyhovovali.

- Není samostudium jen pro „motivované“ nebo „chytré“ lidi?

**Ani náhodou.** Je **opravdu** pro každého. Nálepky jako „motivovaný“ nebo „chytrý“ nemají ve vzdělávání co dělat. Každý má svou vlastní cestu a představu o tom, co chce vědět a umět. A i když se to někomu může zdát nedostatečné, neměl by svůj pohled druhým vnucovat. Tady držíš všechny karty ty, a je jen na tobě, jak je zahraješ.

- Má samostudium vůbec váhu u zaměstnavatelů?

Váhu mají znalosti a dovednosti, ne titul nebo certifikát. To si spoustu zaměstnavatelů začíná uvědomovat a dávají šanci i lidem, kteří tyto potvrzení nemají. Každý obor to má jinak, ale trend je jasný – jde o to, co umíš.

- Kdo za projektem *Samostuduj* stojí a proč mu mám důvěřovat?

Zatím za ním stojím jen já, [Nikita](https://nktrjsk.cz/). Nejlepší je, že mi vlastně důvěřovat nemusíš. Projekt nemá v zájmu držet nikoho pod zámkem a je závislý jen na dobrovolných příspěvcích. Stránka má otevřený kód a její obsah je dostupný pod Creative Commons CC-BY-SA 4.0 licencí, takže si třeba i ty můžeš vytvořit vlastní verzi, pokud se ti směřování projektu nelíbí – což je v pohodě, každý má rád něco jiného. Samozřejmě ale budu moc ráda, pokud se zapojíš a pomůžeš projekt zlepšovat.
